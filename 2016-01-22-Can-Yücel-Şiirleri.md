---
title: Can Yücel Şiirleri
layout: post
author: oozcengiz
permalink: /can-yücel-şiirleri/
source-id: 1SfSOKF4eDuVh7qSXBns2K4CqzXUX6hkbiNJQRiPTc9c
published: true
---
Can Yücel 

Şiirleri

# İçindekiler

[[TOC]]

## AKDENİZ YARAŞIYOR SANA

Akdeniz yaraşıyor sana

Yıldızlar terler ya sen de terliyorsun

Aynı ıslak pırıltı burun kanatlarında

Hiç dinmiyor motorların gürültüsü

Köpekler havlıyor uzaktan

Demin bir çocuk havladı

Fatmanım cumbadan çarşaf silkiyor yine

Ali dumdum anasına sövüyor saatlerdir

Denizi tokmaklıyor balıkçılar

Bu sesler işte sessizliğini büyüten toprak

O sesinin sardunyalar gibi konuşkan sessizliği

Hayatta yattık dün gece

Üstümüzde meltem

Kekik kokuyor ellerim hala

Senle yatmadım sanki

Dağları dolaştım

Ben senden öğrendim deniz yazmayı

Elimden düşmüyor mavi kalem

Bir tirandil çıkar gibi sefere

Okula gidiyor öğretmenim

Ben de ardından açılıyorum

Bir poyraz çizip deftere

Bir ada var sırf ebabil

Dönüyor dönüyor başımda

Senle yaşadığım günler

Gümüş bir çevre oldu ömrüm

Değince güneşine

Neden sonra buldum o kaçakçı mağarasını

Gözlerim kamaşınca senden

Ölüm belki sularından kaçırdığım

O loş suda yıkanmaktır

Durdukça yosundan yeşil

Kulaç attıkça mavi

Ben düzde sanırdım yıkıntım

Örenim alkolik asarım

Mutun doruğundaymışım meğer

Senle çıkınca anladım

Eski Yunan atları var hani

Yeleleri bükümlü

Gün inerken de öyle

Ağaçtan izdüşümleriyle

Yürüyor Balan tepeleri

Yürüyor bölük bölük can

Toplu bir güzelliğe doğru

Kadınım Yaraşıyorsun sen Akdenize

## AKİS

Sen çaldıkça Teodorakis

Bir mor yağıyor üstüme...

Dudaklarım öpüşmekten mosmor...

Bir putum sanki ilahilerle

denize fırlatılmış

Ve bir deniz yağıyor üstüme

Bakma sen sevgili Teodorakis

Açgözlü güvercinlerin didiştiklerine!

Avluların o en çakırkeyiflisine

Mısır daneleri gibi serpilmişler ama

Mısır danesi değil ki bu adalar

Ne de biz güverciniz...

Sekerek o güneş güzeli çakılların üzerinden

Çıplak ayaklarımızın su sesleriyle

Birbirimize

Ve kendimize

Bilakis

Sen çaldıkça Teodorakis

Bir mor yağıyor üstüme

## AL BİR UZUN HAVA

Çekirgeydi Raşko'nun elindeki güvercin

Raşko'da mengeneydi, bu beynimizde kalsın!

Çekmişler ıstor diye muhribin dumanını

Böyle aşk, böyle barış, Allah belamı versin! Bugün kitabım verdim tek pedal matbaaya

Bu yol beni götürür sağlam Selimiye'ye

Ağlıyorsam gözyaşım iki gözüme dursun

Vermişim ben canımı al-uzun bir havaya

 

## ANAYASASI İNSANIN

Paul Eluard için yazılmıştır

Kan yasası bu insanın:

Üzümden şarap yapacaksın

Çakmak taşından ateş

Ve öpücüklerden insan!

Can yasası bu insanın:

Savaşlara yoksulluklara

Ve binbir belaya karşın

İlle de yaşayacaksın!

Us yasası bu insanın:

Suyu şavka döndürüp

Düşü gerçeğe çevirip

Düşmanı dost kılacaksın!

Anayasası bu insanın

Emekleyen çocuktan

Uzayda koşana dek

Yürürlükte her zaman

 

## ARKAMDAN KONUŞMASINLAR DİYE

 Her Donkişotun bir yeldeğirmeni vardır

Benim ki Heybeli'de

Yarı yarıya yıkık

Üstünde

Kırmızı üstüne beyaz beyaz harflerle

Kocaman

TÜRKİYE HALK BANKASI

Yazılı

Vallahi billahi de

Beş kuruş almadım o reklam için

## ASLANDAN AL HABERİ

Romalılar aslanlara atarlarmış Hıristiyanları.

O Hıristiyanlar ki

Romalılardan daha dürüst, daha düzgün, daha uygar bir

düzene

inanmaktan başka suçları yoktu...

Romalılar oyalamak için işsiz yığınlarını

O zamanın gazetesi

Ve Hürriyet'i olan Coliseum stadyomunda

Aslanlara atarlarmış sen gibi ben gibi

Mehmet Turgut gibi insanları O Mehmet Turgut ki

İşsiz olmaktan başka suçu yoktu

İşsiz parasız evsiz-barksız

Ve aslanın kafesine girdiğini farketmeyecek

kadar uykusuz...

O Mehmet Turgut ki

Libya'ya gitmek için sıra bekleyen bir

Kunuri Aslanıydı

Adana'nın Girne yolunda bir lunaparkta

Buldular parçalanmış vücudunu...

Sade Adana'nın Girne yolunda değil

Roma'da da böyle

Oyalamak için işsiz yığınlarını

Ve belki de azalsın diye işsizlerin sayısı

O zamanın gazetesi

Ve Hürriyet'i olan Coliseum stadyomunda

Aslanlara atarlardı sen gibi ben gibi

Mehmet Turgut gibi insanları... Ama Ali adındaki

O kendi de müebbete mahkum aslan

Aslanlar akıllanıyorlar mı nedir

Yemedi kardeşim yemedi

Kore Gazisi Mehmet Turgut'un göğsündeki

Silver Star nişanını!

## BAŞKA TÜRLÜ BİR ŞEY

başka türlü bir şey benim istediğim

ne ağaca benzer, ne de buluta

burası gibi değil gideceğim memleket

denizi ayrı deniz,

havası ayrı hava..

bir başka yolculuk dalından düşmek yere

yaşadığından uzun

bir tatlı yolculuk dalından inmek yere

ağacın yüksekliğince

dalın yüksekliğince rüzgarda

ve bir yeni ömür

vardığın çimen yeşilliğince

nerde gördüklerim

nerde o beklediğim

rengi başka

tadı başka..

## Bİ DAMLACIK

Duru bir yeşildi ortalık

Akşam güneşi kırılmış bir mızrak boyu

Ve çocuk sesleriyle iniyordu ışık,

Ağlarda sanki dargın bir kılınç balığı

Pullarını döküyor üstüme

Bir sessizliği anlatmak için yazıldı bu şiir

Belki de anmak için

bi damlacık bir sessizliği

## BİR SEN EKSİKTİN AYIŞIĞI

Bileklerimizi morartmış yeni Alman kelepçeleri,

Otobüsün kaloriferleri bozuldu Kaman'dan sonra

Sekiz saat oluyor karbonatlı bir çay bile içemedik,

Başımızda pirensip sahibi bir başçavuş.

Niğde üzerinden Adana Cezaevine gidiyoruz...

Bi sen eksiktin ayışığı

Gümüş bir tüy dikmek için manzaraya!

 

## BU DA ÖYLE BİR AŞK

Sırtımda çıplak

Islak nefesin

Bi gidip bi geliyor

Biz senlen yatmıyoruz ki

Yaşamıyoruz da

Hep yarışıyoruz

Sen mi ben mi

Önce kim

Ölümü öldürecek diye

  

## BU KADARCIK

Su istemeye geldiler çocuklar

Kumsalda çimerken farımışlar

Mayolarıyla geldiler

En arkada sarışın şipşirin

Olsun olsun dört yaşında bir oğlan

Güler su veriyor onlara

Ben de olsam onlara daha ne verebilirim ki

Musluktan taşan su seslerine karışan

O cıvıl cıvıl seslerini cankulağıylan

Dinlemekten başka?

## BULUŞMAK ÜZERE

Diyelim yağmura tutuldun bir gün

Bardaktan boşanırcasına yağıyor mübarek

Öbür yanda güneş kendi keyfinde

Ne de olsa yaz yağmuru

Pırıl pırıl düşüyor damlalar

Eteklerin uça uça bir koşudur kopardın

Dar attın kendini karşı evin sundurmasına

İşte o evin kapısında bulacaksın beni

Diyelim için çekti bir sabah vakti

Erkenceden denize gireyim dedin

Kulaç attıkça sen

Patiska çarşaflar gibi yırtılıyor su ortadan

Ege denizi bu efendi deniz

Seslenmiyor

Derken bi de dibe dalayım diyorsun

İçine doğdu belki de

İşte çil çil koşuşan balıklar

Lapinalar gümüşler var ya

Eylim eylim salınan yosunlar

Onların arasında bulacaksın beni

Diyelim sapına kadar şair bir herif çıkmış ortaya

Çakmak çakmak gözleri

Meydan ya Taksim ya Beyazıt meydanı

Herkes orda sen de ordasın

Herif bizden söz ediyor bu ülkenin çocuklarından

Yürüyelim arkadaşlar diyor yürüyelim

Özgürlüğe mutluluğa doğru

Her işin başında sevgi diyor

Gözlerin yağmurdan sonra yaprakların yeşili

Bi de başını çeviriyorsun ki

Yanında ben varım

## BUNAYDIN

Bir limon kalmış güneşten

Bi de daluçlarında buhur

Bulutlar ki kar

Bulutlar yağıyor

Dizdüşümlerime...

Bir tahtaboştasın loş

Sarmanlar gelip gidiyor

Silüsler beyazdan da yılan

Sen bu tipiden çıkmıyacan...

Bir limon kalsada güneşten

Bide ölümcül umut

Sen bu umuttan iflah

Olamaya

Can. .

## BÜYÜK CAN DEDİ Kİ

Kovalamayın beni yatağa

Hiç uykum yok

Daha lafınıza karışacağım

Ortalığı dağıtacağım

Televizyonu kapatacağım

Ayçiçeği resmi yapacağım daha

Başparmağıma şiir okuyacağım

Islık çalacağım

Daha çok işim var

Gecenizi karartacağım

Kütahya vazonuzu kıracağım

Vakitsiz yatırmayın beni

Daha çok erken

## CENNEŞANUHU

Baykuş aslen bir hatundur bakmayın baylığına

Mekânı cennet ola, makâmı şattaraban

Her mendakkadukkada bir dokuz doğuran ...

Kuşkonmaz sütüyle emziriyor geceyi

Ve zifirî yıldızlar ürüyor eski samanyollarından

Yavruları yetişip süzüldü müydü dünyaya

Kadifeden çıtı çıkmaz kanatlarıyla

Düşlerini yiyorlar, gümüşü düşlerini gülibrişim

ağaçlarının

Nasıl yerse ayçiçeği çekirdeklerini çocuklar

Dişlerinin arasında çatırdatarak çıtır çıtır

Tuh sana Puhu Kuşu

Çini mürekkebinlen sarı, susak ve uykusuz nehrime

Batırdığın bu kaçıncı tahtel - bahir !

 

## DEĞİŞİK..

Başka türlü bir şey benim istediğim,

Ne ağaca benzer, ne buluta benzer;

Burası gibi değil gideceğim memleket,

Denizi ayrı deniz, havası ayrı hava;

Nerde gördüklerim, nerde o beklediğim kız

Rengi başka, tadı başka.

## DEĞİŞİM

Zeus güya, rüzgâr

Koşuyor karşıki ağacın ardından

Yakalayamıyor ki ama

Daphne değil çünki o yeşil kızın adı

 

## DEMİN

Kasvet, elinde bir paslı makas,

İstanbul'un asma köprülerini kesti.

Sevdamızın ipinde cirit oynayan cambaz

Şimdi bir kör satırdır içimizde.

Ha düşer,

Ha düşer,

Ha düşer...

Başımızın üstünde demin gülüp duran gökyüzü

Yedekte bir salapurya şimdi

## DENLİ

Deniz ki pirinç semaver

En sakin deminde çayın

Çınnnn

Mineli fincan elinde

Kıraathanesine

Yeats ile Pavese'nin

Buyrun...

Dönis ki Güzel'in sevgilisi

Görmedim dişçiymiş keriz

Kıskancımın dalgaları içinden

Kalan iki köpek dişimi

Damat, siz çeker misiniz?

Deniz ki Güler'le Güzelbahçe'deydik

Patladı Eşek İmbatı

Bu poyraz lekesi, bu liken

Dönünce dehşet lodosa

Huu dedim, huhuu

Secdeyettim laciverdiye

Deniz ki Hemingway'den mürebbiye

Saldı mıydı üstümüne aslanlarını

Göynümüzün en hayvan hayvanat bahçesinden

En LİYON'suz yeleleriyle

Aslan olalım hepimiz

Öfkesiz sevgi

Denizsiz kara

Erkeksiz karı

Eteksiz erkek

Olmayalım

Öyle ölmeyelim diye

## DOSTUM SAMARİPA YA MEKTUP

Baksana Samaripa

Şu gümüşü bacaya!

Ne güzel kesmiş tenekeyi tentene!

Güneş de vurmuş üstüne...

Ve salkım salkım sakalları

Rüzgarda saçaklanan bir duman

Arkadaki Papaz Okulu'nun

Çamlarını çulluyor

Baca değil, buhurdan...

Alt katta da o dumanın ısıttığı suyla

Sakız gibi bir kız yıkanıyor

Ve Sakız Adası gibi köpükte

Yuvarlanıp gidiyor g..leri

Sevgili dostum

Öyle göreceğim geldi ki seni

Burnumda tütüyorsun...

Ha, onu soracaktım

Sen hiç lohuk yedin mi?

Ben ki tatlı sevmem

Nefis bişey

## DÜNYA HALİ

Çingene benleri, ne dersiniz, pembe olmalıydı

değil mi?

Ama dünyada her şey olması gerektiği gibi

olmuyor ki...

## EĞER

O kadar da önemli değildir bırakıp gitmeler,

arkalarında doldurulması

mümkün olmayan boşluklar bırakılmasaydı eğer.

Dayanılması o kadar da zor değildir, büyük ayrılıklar bile,

en güzel yerde başlatılsaydı eğer.

Utanılacak bir şey değildir ağlamak,

yürekten süzülüp geliyorsa gözyaşı eğer

Yüz kızartıcı bir suç değildir hırsızlık,

çalınan birinin kalbiyse eğer.

Korkulacak bir yanı yoktur aşkların,

insan bütün derilerden soyunabilseydi eğer.

O kadar da yürek burkmazdı alışılmış bir ses,

hiçbir zaman duyulmasaydı eğer.

Daha çabuk unuturdu belki su sızdırmayan sarılmalar,

kara sevdayla sarıp sarmalanmasalardı eğer.

Belirsizliğe yelken açardı iri ela gözler zamanla,

öylesine delice bakmasalardı eğer.

Çabuk unutulurdu ıslak bir öpücüğün yakıcı tadı belki de

kalp, göğüs kafesine o kadar yüklenmeseydi eğer.

Yerini başka şeyler alabilirdi uzun gece sohbetlerinin,

son sigara yudum yudum paylaşılmasaydı eğer.

Düşlere bile kar yağmazdı hiçbir zaman,

meydan savaşlarında korkular, aşkı ağır yaralamasaydı eğer.

Su gibi akıp geçerdi hiç geçmeyecekmiş gibi duran zaman,

beklemeye değecek olan gelecekse sonunda eğer.

Rengi bile solardı düşlerdeki saçların zamanla,

tanımsız kokuları yastıklara yapışıp kalmasaydı eğer.

O büyük, o görkemli son, ölüm bile anlamını yitirirdi,

yaşanılası her şey yaşanmış olsaydı eğer.

O kadar da çekilmez olmazdı yalnızlıklar,

son umut ışığı da sönmemiş olsaydı eğer.

Bu kadar da ısıtmazdı belki de bahar güneşleri,

her kaybedişin ardından hayat yeniden başlamasaydı eğer.

Kahvaltıdan da önce sigaraya sarılmak şart olmazdı belki de,

dev bir özlem dalgası meydan okumasaydı eğer.

Anılarda kalırdı belki de zamanla ince bel,

namussuz çay bile ince belli bardaktan verilmeseydi eğer.

Uykusuzluklar yıkıp geçmezdi, kısacık kestirmelerin ardından,

dokunulası ipek ten bir o kadar uzakta olmasaydı eğer.

Issız bir yuva bile cennete dönüşebilirdi belki de,

sıcak bir gülüşle ısıtılsaydı eğer.

Yoksul düşmezdi yıllanmış şarap tadındaki şiirler böylesine,

kulağına okunacak biri olsaydı eğer.

İnanmak mümkün olmazdı her aşkın bağrında bir ayrılık gizlendiğine belki de,

kartvizitinde 'onca ayrılığın birinci dereceden failidir' denmeseydi eğer.

Gerçekten boynunu bükmezdi papatyalar,

ihanetinden onlar da payını almasaydı eğer.

Issızlığa teslim olmazdı sahiller,

Kendi belirsiz sahillerinde amaçsız gezintilerle avunmaya kalkmamış olsaydın eğer.

Sen gittikten sonra yalnız kalacağım.

Yalnız kalmaktan korkmuyorum da,

ya canım ellerini tutmak isterse...

Evet Sevgili,

Kim özlerdi avuç içlerinin ter kokusunu,

kim uzanmak isterdi ince parmaklarına,

mazilerinde görkemli bir yaşanmışlığa tanıklık etmiş olmasalardı eğer!!

 

## EL TUTUŞA TUTUŞA

Ne kadar çok elimiz varmış meğer

İlkin, senin elinle tutuşan benimki

Sonra çocuklarınki

Gençlerinki

Tekel işçilerininki

Sonra, ellerin elleri...

Ne kadar çok elimiz oldu, baksana

Tutuşa tutuşa

Bir orman yangını gibi

 

## ELLERİMDE BİR GÖZTAŞI

Ellerimde bir göztaşı, gözlerim boş gidiyordum

Ne bileyim, bir damlanın böyle deniz olduğunu

Şaştım, mavi bir fal gibi açılınca önümde

Giritli bir ölümüm varmış, bir balıkçı fitil gibi

Patlayacakmış avucunda otuz çubuklu gençliğim

Üç günde mi desem, üç gökte, üç kulaçta mi

Ben ki, o camgöbeği çiçekler açan ağaç

Kırılmaz bardaklar gibi tuzla buz olacakmış

Ne zaman boğulsam böyle yosun kokuyordu ışık

Sabahçı kahvelerde bir çiroz ötüyordu

Ve dalgalarımı geçen o deniz şoförleri

Böyle uyur düşlere bindirmiş gemiler

Uyuklar gibi üstünde mermer masaların

Bir tahta parçasıydım, osmanlı bir kazadan kalmış

Yüzüyordum, islam kaptanın ahşap ayağında

Öbür tahtalara öbür insanlara doğru

Cumhurdu mürekkep balığı, simsiyah yüzüyordum

Ne bileyim, bir korkunun böyle destan olduğunu

Ağardım, nişanlayınca gece ve yavrulayan yalnızlık

Ya da ilk insanın doğdugu, öldüğü dağdi Moby Dick

Nefes aldıkça filbahriler köpürüyordu sulardan

çanlar çalıyor kulaklarımda, yunuslar yarışıyordu

Alyuvarlar, dolkuşları ve rüzgar midyeleri

Dedim, dünya gibi bulut yok dünya üstünde

Ellerimde bir göztaşı, gözlerim boş gidiyordum

Ne bileyim, bir türkünün böyle Veysel olduğunu

Açıldım, çıkmaz bir sokak gibi, kapanınca denizde.

## FARZET HİÇ AYRILMADIK

Farzet hiç ayrılmadık

Gözümde tütüyor

Gözümü tütsülüyorsun hala

Hep birlikteyiz sanki

Seninle ben ve DÜNYA

## GELİNCİK ŞURUBU

Şu ölen çocuklar var ya

Sana bana dünyaya ...

İlikleriniz donduğunda kışın

Bir kaşık umut gerektiğinde

O şişe gelecek aklınıza

Pencerenin önünde duran

Güneşte

Gelincik ...

 

## GÜZELE

Dün gece senin küçücük elinle yalnız yattık

Yalnız senin küçücük elinle yalnızlık

Kandilli ilkokulu kadar kalabalık

Zilleri çaldığında düşlerinin

Sınıfların kapıları ardına kadar açık

Gökyüzünün, denizin, toprağın, hayalle, emeğin

Haklı sınıfları

Belki de baskın korkusuyla vefasız, akıntıya atılan

Kitaplar varya onlardan

Öğrenmiş Marx'ı, gümüş balıkları

Ve belki de onun için o kadar,

O kadar aydınlık ortalık...

Sen ki çiçekleri toplamayan güzelim

Çicekleri sulayan çocuk

Ve ben ki buruk ve kavruk

Bir ihtiyar adamım artık

Öyle güzeldim ki senle, çiçeklerden çok

Ve anladım, anladım ki bir daha

DÜŞÜNDE BİLE GÖREMEZ İŞLER

DÜŞLERİN GÖRDÜĞÜ İŞLERİ

## HAL ÇARESİ

Sen bezmimize geldiğin akşam

Neler neler olmaz ki bize, bir güzel haller olur

Hallolur eşek davası dahil, bütün davalar

Düşer İsfahan, yıldızlar, Bağdat ve Şam

Kalkar ayağa ayaklar, türkülerle bir halk olur

Sen bezmimize geldiğin akşam

Kainatın padişahı salavatla hal olur

 

## HALİME TERCÜMANDIM

Sözüm ona insandım

Hamsiydim buğulandım

Koynumdaki hatunu

Havva anamız sandım

Beyazıt Kulesiydim

Hem Kumkapıdaki yangın

Arap itfaiyeciynen

Kendi derdime yandım

Pir Sultandım abdaldım

Düz rakıya dadandım

Çekip çekip kafayı

Anacığımı andım

Banazdaydı bazlamam

Ve radyodaki reklam

Yaşamı yandaş sayıp

Bana bir ekmek bandım

Arşa vardı feryadım

Firazda kör kadıydım

Kararsızlıktan cayıp

Katlime karar aldım

Gül benizli isyanım

Eksi çıktıkça kanım

Arta durdu bicanım

Ben ölsem ölsem bile

Dipdiri o sol yanım

## HAYAL OYUNU

Ellerindi ellerimden tutan

Ellerimdi ellerinden tutan...

Bıraktığı anda ellerimiz ellerimizi

Gökyüzüne vuracaktı gölgeleri ellerimizin

Kimbilir kaç martılar halinde

Bir masada karşı karşıya

Seyrederken dudaklarını senin

Dile gelmiş ilk Türkçeydik

Henüz başlamış kül rengi bahar

Ne savaş, ne barıştık biz...

Bu dünyaya yeni gelmiş bir diyar

Manolyaya gece konmuş kumrular...

## HAYIR

Dinlensin diyedir gözlerimiz

Bu önümüzde açılıp giden manzara;

Bu dünya, yoruldu mu kuşlar konsun diyedir,

Ve tanrılar boşluktan bıkınca.

Ellerimize malum olur nedense

Suların rengi balıklarıyla, çiçekleriyle,

Düşünmenin huzuru ayan olur;

Soğuğun sessizliği hakeza.

Yuvarlanan yıldızlar içinde saçlarımız,

Boylarımız büyür usul usul;

Duyulmasın diye gürültüler uykularda

Yağmurlar yağar geceleri.

 

## HERŞEY SENDE GİZLİ

Yerin seni çektiği kadar ağırsın

Kanatların çırpındığı kadar hafif..

Kalbinin attığı kadar canlısın

Gözlerinin uzağı gördüğü kadar genç...

Sevdiklerin kadar iyisin

Nefret ettiklerin kadar kötü..

Ne renk olursa olsun kaşın gözün

Karşındakinin gördüğüdür rengin..

Yaşadıklarını kar sayma:

Yaşadığın kadar yakınsın sonuna;

Ne kadar yaşarsan yaşa,

Sevdiğin kadardır ömrün..

Gülebildiğin kadar mutlusun

Üzülme bil ki ağladığın kadar güleceksin

Sakın bitti sanma her şeyi,

Sevdiğin kadar sevileceksin.

Güneşin doğuşundadır doğanın sana verdiği değer

Ve karşındakine değer verdiğin kadar insansın

Bir gün yalan söyleyeceksen eğer

Bırak karşındaki sana güvendiği kadar inansın.

Ay ışığındadır sevgiliye duyulan hasret

Ve sevgiline hasret kaldığın kadar ona yakınsın

Unutma yagmurun yağdığı kadar ıslaksın

Güneşin seni ısıttığı kadar sıcak.

Kendini yalnız hissetiğin kadar yalnızsın

Ve güçlü hissettiğin kadar güçlü.

Kendini güzel hissettiğin kadar güzelsin..

İşte budur hayat!

İşte budur yaşamak bunu hatırladığın kadar yaşarsın

Bunu unuttuğunda aldığın her nefes kadar üşürsün

Ve karşındakini unuttuğun kadar çabuk unutulursun

Çiçek sulandığı kadar güzeldir

Kuşlar ötebildiği kadar sevimli

Bebek ağladığı kadar bebektir

Ve herşeyi öğrendiğin kadar bilirsin bunu da öğren,

Sevdiğin kadar sevilirsin...

 

## HERZE

Bir yılan düştü vapurda yanıma

Sarıldım denize

## HİSARBUSELİK

Serçe parmakları ne güzel serçelerin

Onlar ki ilk ışıkların örneği üzre

Bir cicim dokunuyorlar

Gök yüzbin kere

  

## HÜRRİYETE İLAN

Hava azdı bak, havai mai

Düşüyor üstüme bir semavi

Deterjamanın evren pulları...

Ve teperken tipili yolları

Bir garip uyku görmede rüyam

Olmamak üzre bir daha reklam

Böyleymiş meğer en son yıkanmam...

Çamaşır makinesinde bir adam...

## İKİMİZİN ARASINDA..

Bir gün şayet camsız çerçevesiz penceresiz

Bir gün ben, çadır bezi bir perdeden

Günlerin toz-toprak şarkısını çırparken

Canevimin önünden geçersen,

Bir gün şayet boynumda yem torbası hayallerim asılı

Bir gün şayet samançöpü bir sokak dişlerim arasında

Canevinin önünden geçersem

Anlatırım nasıl nerde

Bir ulu çınara takılı bir kuyrukluyıldız

Bir yeşil telaşta çırpınan ışığımız

Anlatırım nasıl nerde...

Sonra eğilir kulağına derim: Bekle

Çocukken kaçırdığım uçurtma dönsün gelsin

Hele çarpsın bu çerçi yükü şehirlere,

Hele ürksün fincancı katırları!

  

## İLHAN BERK İÇİN

Epiydir görüşmüyoruz kendisiyle

seksenlik merdivenini

çıka çıka bitiremediği halde

hala dinçmiş öyle diyorlar

bunamamış da

ama oldumbittim bunaktı zaten

haa bi de

şiirlerini gerdirmek için

avrupaya gidiyormuş arasıra

## İNTİHAR !!

Balkonun altına kapamışlar hint horozunu

Önüne de bir kara tel çekmişler

Dünya yüzü görmesin diye...

Yine de herkesten önce ötüyor sabahları...

Erken öten horozu... sözü bir yerlerden

kulağına çalınmış olmalı...

 

## KAYIP ÇOCUK

Birden işitilmez olsun ayak seslerim;

Gölgem bir başka sokağa sapıversin;

Unutayım bir anda her şeyi,

Nerde oturduğumu,

Bir tuhaf adem olduğumu Can adında.

Aklım arayadursun başka kapılarda kısmetimi,

Ben, bilmediğim sokaklarda bir başıma;

Gönlüm öylesine geniş, öyle ferah,

İlk defa görmüş gibi dünyayı,

Bir şaşkınlık içinde, yeniden doğmuş gibi;

Hatırlamam artık değil mi, dostlar,

Hatırlamam artık garipliğimi?

 

## KİBRİT ÇAKIYORSUN KARANLIKTA

Kibrit çakıyorsun karanlıkta

badem çiçeklerini görmek için

Ve mart denizlerinde tedirgin bir çift

sarnıç gemisi gözlerin

Bir iş açacaksın sen başımıza

yangın mı olur artık, bahar mı?

 

## KUŞLAR VARDIR

Kuşlar vardır, cana benzer havalarda;

Soğuksa kar, baharsa yaprak;

Bir başına büyür toprakta ömrümüz,

Güneşle yeşil elleriyle çıplak;

- Uslu ayaklarla başlamış yolculuk -

Yürünmez öyle, bazen durulur,

Ve iner erenler katına yorgunluk;

Kapanır sukun üzre kitaplar.

Nefeslerle sürüp giden yaşamamız

Bir su kenarına gelir durur;

Ekmekten, şaraptan öte nimetler vardır;

Yürünmez öyle hep, bazen susulur.

 

## LAPACI

Ne karanlık kar bu !

Ne biçim pirinç bu siyah !

Ayaklarım donuyor

İçim öyle eziliyor ki

Bir tabak lâpa olsa şimdi

Anamın hanımelleriyle pişirdiği

Akpak ve onun elleriyle sıcak

Bir tabak lâpa olsa

Anamın pişirdiği

Bir tabak lâpa

Lâpa ...

Olmayacak da olsa

Ne güzel dua

## MAARİF TAKVİMİ

Anne, ne zaman bahar gelecek?

Kış gelsin de öyle, yavrum.

## MARTILAR Kİ

Günlerdir körköstebek nefsimle öyle hırlı

Ve öylesine harlı ki

esrik nefesim

Bir kibrit tutsam parlayacak.

Bir sarnıç gemisi diyecekler alev almış

Boğazın iki yakasından

Oysa bir gaz tenekesiyle bir şişe mavi

Gelişi güzel mi güzel bir ocak

Suların ortasında sevgili öfkemle benim

Yanacak bahar erişinceye değin

Soğuktan morarmış kanatlarını

ısıtsın diye martılar

Martılar ki sokak çocuklarıdır denizin

 

## MASKULİNİZM

Yaşamak ne güç şeymiş

Kadınlar öğrettiler bana

Başta anam

Hamamda kaynar sular dökerek başımdan

Onlar uyandırdılar beni çocukluktan

Erkek olup üstlerine çıkayım diye

Bu öyle bir esatır ki

Hem yesir tüccarı olacaksın, hem yesir

Ve vücutlarının akkağıtlarına yazdığım o şiir değil,

med-cezir...

Kadınlar doğurdular beni bağıra bağıra

Gine onlar öldürecekler beni aşktan

Bağırta bağırta...

 

## MATERYALİST

Bütün istediğim o yirmi beşlik

Fransız Hastanesinin orda yitirdiğim

Duvarlara karıştıydı ya parıltısı

Bütün istediğim o yirmi beşlik

Işıl ışıl denizin dibinde

Sade ot yiyen o balık lipsos

Kanatlarıyla suyu havalandırarak

Bütün istediğim o yirmi beşlik

Uğruna kaç kulaçlar daldığım

Ciğerlerim patlayıncaya dek

Baksana ne para gözlüymüşüm ben

## MERHUM BİR NEFER-İ MERKUMA

Vadideki kurra zambak

Kökü dünyada da olsa

Mevtaya çiçek açacak...

Kaçak !

Kaçak !

Kaçak !

Kaçak !

Sen ölürsen tavşanından ak

Tavşanından kim kaçacak ?

## MUHABBET

Bir fasulye çimleniyordu

Çiseledikçe yağmur.

Koştum vardım ki yanına

Anlasın ne nimet olduğunu

Sen git yerine! dedi Ayşa Kadın

Böyle kibar erkeyin ayağ'na

Ben kendi ayağ'mnan gelirim

Bu muhabbeti görünce uzaktan

Kıpkırmızı oldu biberiye

Bayram nedir ki dedim kendi kendime

Bayram bir ömürdür ben gibi bir deliye

## NEŞE YE SONE

Yakın gözlüğümü yitirdim

Yitirince seni kadın-

Doğumun ardından

Çatladı kapı sanki

Öyle uzak bir doğu ki her şey

Görünmüyor burnumun ucundan

Çiğnenecekmiş gibi geliyor hep

Geçerken kıtadan kıtaya

Ters bir dizeye rastladım demin

Taburcuymuş, öyle dedi

Çıkışını yaptırıyormuş acundan

Lâf!

Ne sen ne ben sevgilim

Öldükse ölümden değil

Sevişmenin acısından

 

## NUR İNDİ

Kış kışlada kışlar iken

Karakuşi bir yazıylan

Kışkışlanıp, kışkışlanıp

Akkuğulu yazmalarla

İne inmez yazılara

Elif oldu ne demezsin

Teliflerim, teleflerim

Sivil oldu savaşlarım

Onbeş gündür kardı yağdı

Daha da yağacakmış eyvah

Yarına kalmaz görürüm

Bütün çocuklarıyla çocukluğumun

Ve tuşları üzerinde -İLAHİ- bir orgun

Nur baba gibi geçerken Bach

Zeyil

Bu sulu kar ve bu pespaye şiir

Sürerse bu minval üzre

Bizi bilmem ama, aziz karilerim

Gözlerimde hüzünlü ve tütsülü bir tebessüm

Yarına kalmaz, ben, fücceten ölürüm...

  

## OKUYANA RAHMET

Mitralgözüyle karşı tepelerden

Biçtikçe siyah başaklarını gecenin

Horull uykularımıza kasteden

O tezayaklı eşkıya

Suyolcu Memet Pehlivan

Vadesi doldukta

Güneş müfrezelerinin yaylım ateşiyle

Vuruldu şafakta

Yatıyor şimdi

Rahmet okusak da okumasak da

Kanlar içinde upuzun

Dere boyunda

Eski dölyatağına dönüyor sanki

YAĞMUR

 

## ÖLEMSİZ

"Ne şeymiş bu, bu dünyadan ayrılmak

Demir tarar gibisin bigün

Gözlerin arkalarda deryaya açılmak?"

Hadi bre gide gide dönmüşlüğüm

İyadesiz iyadeli tahütlüğüm

Seni bilem gide koydum, gidi ölüm!

 

## ÖYLE Bİ

Temiz gömleğimi giydim talimden sonra

Ayaklarını yıkıyor çeşme başında erler

İşte sen öyle bir serindin

Tuzladan kaptılarla inerken şehre

Ne güzel şey sivil denmesi çıplağa

Ve gün-açık penceresinden meselerin

Yamacın kuytusuna sokulmuş mavi

Ufacık bi parça deniz gibiydin

Şipka biberleriyle konmuş okulun camlarına

Arnavut Köyünün o muhacir güneşi

İste sen öyle bi cumartesiydin

Sahanlıkta saçlarını tarıyor kızlar

Raylar ondan böyle kıvılcımlanıyor

Köşeleri dönerken, önlükleri altından

Dünyaya başlar gibi aybaşlarının kokusu

Kalkan al tıramvaydın ergenlik durağımdan

Meyvahoşun orda bir sabahcı kahvesi

Gün ağarmıştı ama ben günaydın demedim

İşte sen öyle ışıklı bir yerdin.

Bilmiyordum hiç burda bir fırın olduğunu

Diz çöktüm asfalta, baktım aşağı, üüüü'üh!..

İşçiler ateşler ay çörekleri

Ve kılıc gibi taze ekmek kokusu...

Dağıttık evvel-allah yalnızlıkları

Yaşamak düğünse, sen orda gelindin

Seni soydum, Güler, dünyayı giyindim

 

## ÖZLEDİM SENİ..

özledim seni...

ayrılık yüreğimi uyuşturuyor karıncalandırıyor nicedir.

beynimi uyuşturuyor özlemin...

çok sık birlikte olmasak bile

benimle olduğunu bilmenin

bunca zamandır içimi ısıttığını

yeni yeni anlıyorum

Yokluğun,

Hatırladıkça yüreğime saplanan bir sizi olmaktan çıkıp

mütemadiyen bir boşluğa

Sabahları seni okşayarak başlamaları

aksamları her isi bir kenara koyup

seninle baş başa konuşmaları özlüyorum;

oynaşmalarımızı,

yürüyüşlerimizi,

sevimli haşarılığını,

çocuksu küskünlüğünü...

Nasılda serttin başkalarına karşı

beni savunurken;

ve ne kadar yumuşak

bir çift kısık gözle kendini

ellerimin okşayışına bırakırken

Gitmeni asla istemediğim halde

buna mecbur olduğunu görmek

ve sana bunları söylemeden

''git artık'' demek

''beni ne kadar çabuk unutursan, o kadar çabuk

kavuşacaksın mutluluğa''

demek sana nede zor

seni görmemek ve belki yıllar sonra

karsılaştığımızda

bana bir yabancı gibi bakmanı istemek senden...

yeni bir sevdayı yasakladığım kalbime söz geçirmek....

## POETİKA

Yalnızlığı sevmiyorum

Yalnız kim ola ki

Kendim...

Kendimin kendini sevmiyorum

Kediler hariç...

Kahve ocakçısı olacaktım ben

Tuttum kavlimi

Yazdıklarımsa hep nafile

Hep nişanlı angaje ısloganlı

Can, diyorlar, bir kahve yap şu dümenin ağzına

Kallavi olsun!

Bende yoksa kahve, yemişçiden tedariklenip

Ve cezveyi ateşe sürüp, üstüne yemeni, şekerini

Taşırmadan pişiriyorum

Biliyorum, bilmez miyim bu kahve ocağınnan

Ocağımızı bucağımızı

Isıtamayacağımı!

İşte onun içinde de içim titreyerek

Cezvenizi sürüyorum ateşe

 

## PRIMA VERA

Bu duvarlar bu ağaçlar

Bu ağaç

Ve bu duvar...

Arkadaşın dolmuşuyla gidiyoruz

Beykoz'dan doğru Üsküdar...

Böyle giderse böyle giderse bu bahar

Bu ağaçlar bu duvarı yıkacaklar...

Bu geçmişi değil, geleceği kınalı

Bu yemyeşil davarlar

Bu duvarı yıkacaklar...

 

## PUL PUL

Sağ gözü ağladı önce, durduğu yerde,

Ne acıdığından, ne de kederinden;

Zati ilk düşen damlada

Ne insanlar, ne kendisi vardı...

Koştular çırılçıplak,

Mağara duvarlarına çizilmiş ceylan gözleri,

Koştular, koştular sahile;

İlk düşen damlada deniz vardı...

Şaşırdılar, utandılar da birbirlerinden

Daldılar, daldılar derine

Nefesleri, nefesleri kesilinceye dek;

Işıklı bitkiler içinde

Işıklı balıklar gördüler,

Şaşırdılar, şaşırdılarda ...

Zati ilk düşen damlada güneş vardı...

  

## RENGARENK

Bir yelkenli bayrağı al

- - Mor da olabilir - -

Almış yaprağına rüzgârı

Rumca bir şarkı patlatıyor

Denizin gözüne gözüne

Mubalâğa lâz oldu vre sevgilim

Aramızda bu yaz

Pontuslarını zaptetmeye birbirimizin

Selvi yeşili serenlerimize

Beğenmediysen o yeşili

- - Nefti mi? Değil. - -

Camgöbeği olabilir meselâ

Suların pöstekisinde sevişmek için

Mubalâğa yaz oldu bu yaz

İkimiz de ömrümüzün güzünde

Fuzulî'nin dediği Gedây - ı Muhteşemler

Bitkiniz tatlı - işemeden

Böyle böyle deryadil oluyor derya

Derûnumuzdaki...

Uyuyalım mı dedin vre sevgilim?

Gaflet ki, o bayrağı al yelkenliden

- - Mor da olabilir - -

Dalgalarla dalga geçen geçerken

Kucağımıza atlayan bir lâpindir

Menzilimiz Pontus değil Azrail

Ve önümüz sırf ebabil...

Lâkin o da ölecek bir gün mutlak

Bizcileyin yaşarsa bir yaz

Bunu Rabiş'in camına

Bayrağı al bir yelkenliye yaz !

- - Mor da olabilir ama- -

Rumca bir şarkı patlataraktan

Ağaran siyaha doğru

Siya siya !..

İki ceset ki aşktan boğulmuş

Kasımpatları gibi patlayan kulaklarıyla

Tozlarından tuzlarından donanmalar kurulmuş

Gidiyorlar Cezayir'i fethe yeni baştan

Biri erkek biri dişi

İki korsan

Güler'le Can...

İkisi de birbirinden alâ

İkisi de mubalâğa !

Şiirin bütün felâketine rağmen

İkisi de yaşıyorlar hâlâ ...

Böylece tekmil oluyor yavaş yavaş

Bütün bir sonbahar...

 

## SABAH SABAH

Bu gül birşeyin anısı olacak ama neydi unuttum

Kimbilir belki de sabah sabah yeniden açan umudum

## SAKIZ AĞACI

O bir sakız ağacıydı, alelade;

Bir gün o yeşil sahile çıktı geldi,

O zaman bu zamandır memnun yerinden;

Seyreder bulutları, göğü, denizi.

Titreşirdi rüzgarla güneşli yaprakları;

Ömür sürdü öyle hoşnut dünyasından,

Aydınlıktan uyku tutmazdı bazı gece,

Motor sesleri duyulurdu uzaklardan.

Tanrı adın işitmedi ömründe;

İnanmadan da madem yaşanıyor diye,

Rüzgarlı bir kıyıda, sevinç içinde,

Yaşamak dururken düşünmek niye?

Anmadı geçenleri bir defa bile;

Ne uğraşır mesut olan gelecekle?

Bir avare misali, günü gününe,

O bir sakız ağacıydı, yaşadı sade.

 

## SAKSIDAKİLERE

O bir saksıydı siperde

Her sabah sulanırdı hizmetçilerde

Yağmuru gördü ya şimdi

Aklı orda hep:

Dindi

Dinmedi

O bir saksıydı siperde

Gökten inenleri gördü de

Anladı gayrı

Yağmur yemek nerdeee

El elinden sulanmak nerde

## SARDUNYAYA AĞIT

İkindiyin saat beşte

Başgardiyan Rıza başta

Karalar bastı koğuşa

Ikindiyin saat beşte

Seyre durduk tantanayı

Tutuklayıp sardunyayı

Attılar dipkapalıya

İkindiyin saat beşte

Yataklık etmiş zaar

Suçu tevatür ve esrar

Elbet bir kızıllığı var

Ikindiyin saat beşte

Dirlik düzenlik kurtulur,

Müdür koltuğa kurulur

Çiçek demire vurulur

İkindiyin saat beşte

Canların gözü yaşta,

Aklı idamlık yoldaşta,

Yeşil ölümle dalaşta

İkindiyin saat beşte

 

## SENG-İ DERYA

Daldı gözlerim

Denizin o tirşe ve hareli gözlerine

Derken Poseydon'la beraber

Kaldırıp başlarımızı güneşin

Gülkokusu bacaklarına baktık

Derken martılar geçti

Sıyırarak suları yanımızdan

Karşı sahilde akşamla yanan

Beş pare cama gömmek için bizi...

## SERÇELEME

Çok oldunuz be serçeler

Kapatırım şimdi kapıyı

Dedim

Dinlemediler beni

Ben de kapatmadım kapıyı

Varsın dinlemesinler

  

## SEVGİ DUVAR

sen miydin o yalnızlığım mıydı yoksa

kör karanlıkta açardık paslı gözlerimizi

dilimizde akşamdan kalma bir küfür

salonlar piyasalar sanat sevicileri

derdim günüm insan içine çıkarmaktı seni

yakanda bir amonyak çiçeği

yalnızlığım benim sidikli kontesim

ne kadar rezil olursak o kadar iyi

kumkapı meyhanelerine dadandık

önümüzde altınbaş altın zincir fasulye pilakisi

aramızda görevliler ekipler hızır paşalar

sabahları açıklarda bulurlardı leşimi

öyle sıcaktı ki çöpçülerin elleri

çöpçülerin elleriyle okşardın beni

yalnızlığım benim süpürge saçlım

ne kadar kötü kokarsak o kadar iyi

baktım gökte bir kırmızı bir uçak

bol çelik bol yıldız bol insan

bir gece sevgi duvarını aştık

düştüğüm yer öyle açık seçik ki

başucumda bir sen varsın bir de evren

saymıyorum ölüp ölüp dirilttiklerimi

yalnızlığım benim çoğul türkülerim

ne kadar yalansız yaşarsak o kadar iyi

  

## SON GÜRLÜK

Trabzon hurması ağacına döndüm

Tüyüm tüsüm döküldü, yapraksız kaldım

Yine de meyvaya duruyorum bu cıbıl halimle

Tepeden tırnağa

Turuncu turuncu

Kütür kütür

Bu benim sonbaharım

Bu benim son gürlüğümdür

## SUSSS-MA

Bütün bu cılgıldaklar

Pencerenin ağzına asılı

Bütün bu fırıldaklar

Bütün bu pervaneler

Bütün bu değirmenler

Bütün bu uçurtmalar ve uçaklar

Poyrazın doğrultusunda...

Gülibrişim, mimoza ve manolya, kavak

Yaprakları dahil

Bütün bu kıpır kıpır insanlar

Elleri kolları ve kulaklarıyla

Ve erken öten bir horozun sesiyle

Kaçmışlar öbür dünyaya şimdiden

Seslerini bırakmışlar geriye

Bu ölümlü dünyaya yadigar...

 

## ŞEY GİBİ

Fethi Naci'ye

Şey gibi herbişeyim yahu

Satır yazamıyorum

Sanki kendimle değil

Dünyayla ölüyorum

Bağırsam bağırsam bağırsam

Bağırdığımı duymuyorum

Tek bir musluk var açık

Onunla akıyorum

İstemeden istemeden istemeden

İstiyereeeek

Ah sen ölüm denen topal köfte

Buluştuk bak cenabette

İçim rakı dışım su

Bu mahmur cinayette

Çocuklar çocuklar çocuklar

Sizlen doğmamış mıydık biz birlikte

## TARİHLİ BAĞBOZUMU

Ayaklarıyla ezip fıçıya mı bastılar seni

Nefti kasnaklı bir fıçıya,

Aldırma, kara üzüm !

Sen, o Kırmızı Şarabına doğru

İçten içe

Harıl harıl

Çalışmana bak, iki gözüm !

 

## UKDE

Dünyamın güzeli martılar

Sizden nasıl da yok yere korkmuşum

Kaşık Ada'nın orda!

Dalın üstüme dalın

Vurun beni, urun

Denizanası kokan gagalarınızla!

Ah sizden ben nasıl da yok yere korkmuşum!

Bilmiyordum ki çünkü

Ben hem balığım hem kuşum

Ben ama hala anlayamıyorum ki

Bunca zaman niye sizden ayrı oturmuşum

## YAKIN TARİH

Gün gelir bu işe bu millet de şaşar

Tam kurşun işlemez deminde karanlığın

Bir ateş böceğidir başlar

## YAPRAK DÖKÜMÜ

Sararıp dökülmeden önce kızaran yapraklar ki onlar

Şan verdiler ortalığa bütün bir sonbahar

Mevsim dönüp de yeniden yeşermeğe başlayınca rüzgar

Çıplaklığında o atın yine onlar koşacaklar

O çocuklar

O yapraklar

O şarabi eşkiyalar

Onlar da olmasa benim gayrı kimim var?

## YAPRAKTI

Bir başka yolculuk dalından düşmek yere,

Yaşadığından uzun;

Bir tatlı yolculuk dalından inmek yere.

Ağacın yüksekliğince,

Dalın yüksekliğince rüzgarda;

Ve bir yeni ö'mü'r

Vardığın çimen yeşilliğince.

## YARADANA KURBAN

Tırnakları uzuyor İstanbul'un

Kirli bir masmavi

Ama ne kadar yaraşıyor yarabbi

Bu tırnaklar bu deli parmaklara

Ve ortayla işaret arasında mütemâdi bir cigara

Giderek minareler oluyorlar

Yaşıl bir köprüye rastladım demin

Bir diyeceğim yok dedi martılara

Başımı döndürmeseler

Başımı döndürmeseler böyle

Ben de dedim ki Allah'a

Feriştâhın gelse yaradamaz bu güzelliği

Sen bir turistsin amcabey !

  

